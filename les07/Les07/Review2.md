# Gta 5

## Game Wereld

Naast de hogere resolutie zorgen ook zaken als increased draw distance en het overall opkrikken van detail, voor een nog rijkere en mooiere wereld.
Wanneer je uit een vliegtuig springt en met een parachute de wereld onder je bekijkt, is het puur genieten en zul je je verbazen over de hoeveelheid juice en spice die de mannen en vrouwen van Rockstar aan een old-gen game toe hebben weten te voegen.
Om nog een emmertje met technisch gebrabbel over je heen te gooien: GTA V kent nu dynamically adaptive depth of field, verbeterde kwaliteit van de particle effects, aangepaste en verbeterde winddynamiek en weersystemen, realistischere vloeibare elementen zoals bloed en de game telt drie keer meer lichtbronnen dan de old-gen versies.
Dit alles heeft tot gevolg dat GTA V er, nogmaals, kwijlend mooi uitziet voor zo’n rijke wereld waarin zoveel te doen is.


## First person

Een ander versch element in GTA V op de PS4 en Xbox One is de first-person mode, en dat gaat heel wat verder dan een extra camerastandpuntje.
Je kunt de first-person mode in GTA V en in GTA Online met één druk op de knop aanzetten (de online mode heb ik overigens nog niet getest, dat jullie dat weten). Echter, omdat het zo’n ander gevoel geeft, heeft Rockstar een optioneel first-person coversysteem, een nieuw richtsysteem, een meer traditionele FPS besturing en meer dan drieduizend aanvullende animaties ontworpen.
Je kunt de game zo instellen dat je bijvoorbeeld in third-person in voertuigen zit, terwijl je te voet alles in first-person doet. Daarnaast kun je het richten ook helemaal naar eigen wens instellen, en als je weer wisselt naar third-person zijn alle oude instellingen van die mode gewoon bewaard.
Spelen vanuit first-person biedt echt een andere ervaring. De wereld van GTA V up, close and personal beleven is, zeker met de high-res graphics, heel erg tof. Met name het stuntracen over de daken van huizen en treinen is zo overweldigend dat mijn hart er tien keer sneller van ging kloppen.
De eveneens nieuwe cockpit mode hangt hier natuurlijk nauw mee samen en is vooral voor de raceliefhebbers onder ons dik genieten. Ieder voertuig kun je in cockpit view spelen en dat geeft een compleet andere ervaring aan je GTA fix.
De interieurs van de auto’s en vliegtuigen zijn opnieuw gedaan, inclusief dashboards en dergelijke. Gamers die normaliter altijd al racen vanuit first-person, zullen nu helemaal los kunnen gaan. En datzelfde geldt natuurlijk voor zwemmen, parachutespringen en ga zo maar door.
Uiteindelijk zullen gamers deze mode het meest gebruiken tijdens heftige shootouts waarbij de game dan meer speelt als een first-person shooter.